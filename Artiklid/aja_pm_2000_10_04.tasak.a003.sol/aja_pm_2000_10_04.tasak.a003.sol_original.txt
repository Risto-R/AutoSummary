<div0><head> Tulekahjus hävib tuhat tonni briketti </head>
<p> <bibl> <author> <s> Aivar Aotäht , aivar.aotaht@postimees.ee </s> </author> </bibl> </p>
<p rend="bold"> <s> Rannu valla servas Väike-Rakkes kustutavad pritsimehed juba kolmandat päeva põlevat tuhandet tonni briketti , selle omanik Sangla Turvas kahtlustab süütamist . </s> </p>
<p> <s> Sangla Turba brikett asub kunagises väetisehoidlas , mille firma kohandas briketi ladustamiseks . </s> </p>
<p> <s> Eile päeval meenutasid hoidlat vaid üksikud betoonpostid ja paar söestunud puittala . </s> </p>
<p rend="bold"> <s> Aeganõudev kustutamine </s> </p>
<p> <s> Poolsada meetrit pikk , kümmekond meetrit lai ja neli meetrit kõrge turbahunnik hõõgus eredalt isegi päevavalguses , pidevalt lahvatasid leegid . </s> <s> Ümbrus virvendas kuumusest , vastu tuultki oli palavust tunda paarikümne meetri kaugusele . </s> </p>
<p> <s> Päästetöid juhtiv Puhja tugikomando pealik Gennadi Leppik ütles , et sellise põlengu kusutamine on väga spetsiifiline . </s> <s> “ Võiksime hunnikusse tonnide viisi vett uhada , kuid kasu poleks miskit . </s> <s> Vabalt põledes suitseks see vähemalt neli nädalat , ” lausus ta . </s> </p>
<p> <s> Leppik märkis , et briketihunnik põleb ainult pealt , kuid tulekahjust jagusaamiseks tuleb see laiali lükata ning vee ja poriga läbi segada . </s> </p>
<p> <s> Nii kahandaski Sangla Turba ekskavaator briketihunnikut kopaga , linttraktor lükkas põleva ja hõõguva küttematerjali laiali . </s> </p>
<p> <s> Vahetevahel tõusid traktori kõrvale mitme meetri kõrgused leegid . </s> <s> Pritsimehed summutasid leegi kiiresti ja jahutasid pidevalt ka traktorit . </s> <s> Otse turbahunnikusse lastud veejuga aurustus valju pahinaga . </s> </p>
<p> <s> Linttraktorit juhtinud 56-aastane Eino Avi tunnistas , et ta on varemgi raudruunaga turbapõlenguid summutanud , kuid seekord tuleb kuuma tulekoldega suisa silmitsi seista . </s> </p>
<p> <s> “ Vahel käib sahmakas tuld üle katuse , ” ütles briketisuitsust tahmase näoga Eino Avi . </s> <s> “ Aga kabiin on kinni . </s> <s> Hirmu ei ole , tuletõrjujad kastavad kogu aeg . </s> <s> Ja mis teha , töö on töö . ” </s> </p>
<p> <s> Gennadi Leppik ei tahtnud ennustada , millal kustutamine lõpeb . </s> <s> “ Kõige optimistlikumalt öeldes homme ( s.o täna - A.A ) , ” märkis ta . </s> <s> “ Aga ei oska lubada . </s> <s> Kui vihma hakkab sadama , aitaks see ainult siis , kui kallaks nädal aega jutti . ” </s> </p>
<p> <s> Kahe ööpäevaga käis sündmuskohal kümme Tartumaa päästeteenistuse Rannu , Puhja , Tõrvandi , Konguta ja Elva tugikomando autot . </s> </p>
<p> <s> Esimene teade põlengust saabus häirekeskusesse esmaspäeva öösel kell 2.31. </s> <s> Kui esimene tuletõrjeauto kohale jõudis , oli hoidla katus sisse langenud ning suurem leek sumbunud . </s> </p>
<p> <s> Õnneks pole põlengul kuhugi levida , sest tulekolle asub põllul , elumajadest ja teistest hoonetest eemal . </s> <s> Vett toovad paakautod kahe kilomeetri kauguselt tiigist . </s> </p>
<p rend="bold"> <s> Kahju 350 000 krooni </s> </p>
<p> <s> Aktsiaseltsi Sangla Turvas juhataja Rait Abras hindas , et põleng toob firmale kahju ligikaudu 350 000 krooni . </s> </p>
<p> <s> “ See oli ekspordi vaheladu , milles oli tuhat tonni briketti , eelmise kevade ekspordi ülejääki , ” ütles ta . </s> </p>
<p> <s> Abras märkis , et tõenäoliselt oli tulekahju põhjuseks kellelgi kuritahtlik lohakus või süütamine . </s> <s> “ Ladu oli lukus , võibolla murdis briketivaras sisse ja viskas maha suitsukoni , ” oletas ta . </s> <s> “ Brikett ise ei sütti . ” </s> </p>
<p> <s> Rait Abras lisas , et häviv brikett oleks sel sügisel müüki läinud . </s> </p>
<p> <s> “ Nüüd jääb kasu saamata , ” tõdes ta . </s> <s> “ Aga ega eksport ja kodumaine müük seepärast seisma jää . </s> <s> Tehas töötab pidevalt ja teised laod on briketiga varustatud . </s> <s> Selles mõttes probleeme ei teki . ” </s> </p>
<p> <s> Abras lisas , et usutavasti ei kannata tulekahju tõttu ka ühegi töötaja palk . </s> </p>
<p> <s> Praegu tulekahjus häviv ja kustutustöödes riknev tuhat tonni briketti moodustab viiendiku Sangla Turba ühe kuu ekspordist . </s> </p>
<p> <s> Sangla Turvas toodab aastas 30 000 tonni briketti , millest pool läheb eksporti . </s> </p></div0>