0  Ene-Lille Jaansoni kinnitusel eksivad need , kes on väitnud , et Tartu ülikooli trükikoda alustas tööd puumajas praeguse ülikooli peahoone esisel alal .
1  Lugedes Academia Gustaviana senati protokolle ja uurides Rootsi sõjaarhiivist toodud 17. sajandi Tartu krundiplaane , võib öelda : rootsiaegse ülikooli trükikoda seadis end 1632. aastal sisse Tartu bürgermeistri Nicolaus Russe majas .
2  Russe krunt asus raekoja taga praegusel Pirogovi ausammast ümbritseval alal .
3  Protokollidest nähtub , et ülikool on Russele trükikoja majja võtmise eest üüri maksnud .
4  Veel nähtub ülikooli senati protokollidest , et juba 1637. aastal on ülikooli trükikoda töötanud Jost Schütte majas Rüütli ja Munga tänava nurgal , praegu rajatava spordimuuseumi kohal ( Rüütli 19 ) .
5  1640. aastal sai ülikool trükikojale oma , kivist maja rootsi pastoraadi kõrvale .
6  Seda kohta tähistabki praegu kivist raamat ülikooli vana kohviku õuel .
7  Rootsi-Vene sõja ajal ( 1656-1661 ) , kui ülikoolis katkes õppetöö , olid ülikooli trükikoja seadmed ja raamatud sissemüürituna peidus Maarja kirikus altari läheduses .
8  Ülikoolile on õppe- ja teaduskirjandust trükitud mitmel pool linnas , ka tolleaegses peahoones .
9  Praegu seisab selle hoone vundamendil vana arestimaja .
10  Peahoonesse polevat trükikoda siiski hästi sobinud : lakkamatu askeldamine ja trükiving olevat häirinud õppetööd .
11  Viimane rootsiaegse Tartu ülikooli trükikoja töökoht oli Maarja kiriku õue peal koolimajas ( ülikooli praeguse peahoone taga ) .
12  Kirik olevat kandnud hoolt ka trükikoja eest .
13  1699 , Põhjasõja eelõhtul , viidi ülikool Tartust Pärnusse .
14  Loomulikult viidi kaasa ka trükikoda , raamatukogu ja arhiiv .
15  1710. aastal lahkus ülikool pealetungivate Vene vägede eest Rootsi .
