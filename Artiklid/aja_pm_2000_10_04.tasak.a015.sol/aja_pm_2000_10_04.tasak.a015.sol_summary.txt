Lugedes Academia Gustaviana senati protokolle ja uurides Rootsi sõjaarhiivist toodud 17. sajandi Tartu krundiplaane , võib öelda : rootsiaegse ülikooli trükikoda seadis end 1632. aastal sisse Tartu bürgermeistri Nicolaus Russe majas . Protokollidest nähtub , et ülikool on Russele trükikoja majja võtmise eest üüri maksnud . 1640. aastal sai ülikool trükikojale oma , kivist maja rootsi pastoraadi kõrvale . Rootsi-Vene sõja ajal ( 1656-1661 ) , kui ülikoolis katkes õppetöö , olid ülikooli trükikoja seadmed ja raamatud sissemüürituna peidus Maarja kirikus altari läheduses . Peahoonesse polevat trükikoda siiski hästi sobinud : lakkamatu askeldamine ja trükiving olevat häirinud õppetööd . 