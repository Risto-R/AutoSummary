<div0><head> Eesti karikafinaal : ikka Selver , kes muu </head><bibl> <author> Ville Arike </author> </bibl>
<p rend="bold"> <s> VÕRKPALL : Ei ole midagi uut siin võrkpallipäikese all . </s> <s> Eesti karikavõistluste finaali jõudsid Tallinna Selver ja Tartu Pere Leib ning 3 : 0 võidu võttis Selver . </s> </p>
<p> <s> Tartlaste jõud oli Kuressaares peetud Final Fouril jäänud poolfinaali , kus alistati Pärnu VK 3 : 2 ( otsustav geim 16 : 14 ) . </s> </p>
<p> <s> Selver oli poolfinaalis näinud üllatavalt suurt vaeva Sylvesteriga , võites 3 : 1 ( 15 , 23 , -22 , 23 ) . </s> <s> « Nägime ette , et nädalavahetuse mängud võivad tulla küllalt rasked , » ütles Selveri peatreener Avo Keel . </s> <s> « Detsembrikuu mängudegraafik on olnud väga tihe . </s> <s> Kui füüsiliselt oligi meestel raske , siis nende vaim pidas vastu . » </s> </p>
<p> <s> Finaalis andis Selver vastasele geimides vastavalt 20 , 23 ja 22 punkti , võites raskemalt kui hiljuti Balti liiga mängus Tartus . </s> <s> Esimeses geimis pääses Selver kiiresti ette ja hoidis edu tänu heale servile küllalt kindlalt . </s> <s> Teises geimis pääses omakorda Pere Leib ette 14 : 9 , aga pealinlased võtsid kohe järele ja läksid ettegi 20 : 17. Ka kolmandas geimis hoidis Selver kerget initsiatiivi . </s> </p>
<p> <s> « Kohati saime paremini vastu kui Tartus , aga ikka tuli sisse äravajumisi , millest mängu tagasi saada oli keeruline , » tõdes Pere Leiva juhendaja Urmas Tali . </s> <s> « Kui geimilõpud lähevad käest , siis geimide keskosas toimuv väga ei määra . » </s> </p>
<p> <s> Tali ütles , et eelmise päeva raske mäng pärnakatega väsitas tema hoolealuseid . </s> <s> Sama teravat minekut kui laupäeval polnud enam noorukesel diagonaalründajal Oliver Vennol . </s> </p>
<p> <s> « Ega nuriseda saa . </s> <s> Olgem ausad , tänu temale me üldse finaali jõudsimegi , » lausus Tali . </s> <s> Venno tõi poolfinaalis pluss-miinus arvestuses hiilgavad 26 punkti ja viimases geimis rünnakutest üksinda pooled Pere Leiva punktid ( 8 ) . </s> </p>
<p> <s> « Ta küll kippus lõpus väsima , aga kui sul on minekupäev , pole midagi tagasi hoida , » muheles Tali . </s> </p>
<p> <s> Kui Selver ootab , kas neljapäevaks jõuab Tallinna Prilepi klubi ja saab pidada ära euromängu , siis Pere Leival algas jõulupuhkus . </s> <s> Võõrleegionärid pääsevad nädalaks koju ning klubi peab reedeks otsustama , kas kehvalt mängival slovakil Eduard Metelkal palutakse mitte naasta . </s> </p></div0>