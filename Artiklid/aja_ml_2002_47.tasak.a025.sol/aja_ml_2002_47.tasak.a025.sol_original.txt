<div0><head> Riigikogulase palk mõistlikuks ! </head>
<p>
 <s> <hi rend="italic"> 20.11.2002 </hi> </s> 
</p>
<p>
 <s> <hi rend="bold"> Krista Piirimäe Tartu Kivilinna gümnaasiumi kunstiajaloo õpetaja </hi> </s> 
</p>
<p>
 <s> <hi rend="bold"> Parlamendilt tuleb võtta õigus iseendale palka ja muid hüvesid määrata </hi> </s> 
</p>
<p>
 <s> Mõne meelest tähendab debatt Riigikogu liikmete palkade ümber võõras rahakotis sorimist . </s>
<s> Tegelikult on lugu vastupidi : endale ise palka määravad riigikogulased sorivad meie kõigi , maksumaksjate rahakotis . </s> 
</p>
<p>
 <s> Seepärast on just maksumaksjatel mitte ainult õigus , vaid ka kohustus otsustada selle üle , kes , kuidas ja kui palju meie raha kasutab . </s> 
</p>
<p>
 <s> Alustuseks mõned arvud : enne sõda teenis Tartu kammivabriku tööline 40 krooni kuus , masinakirjutaja 50 , riigikogulane 160 , õpetaja 200 , Eesti panga direktor 350 krooni kuus . </s> 
</p>
<p>
 <s> Soome parlamendiliikme kuupalk on umbes 70 000 krooni , keskkooliõpetaja oma 40 000 krooni . </s> 
</p>
<p>
 <s> Rootsi parlamendiliikme palk moodustab praegu umbkaudu kaks kuni kaks ja pool keskmist palka . </s>
<s> Tuleb arvestada , et kõrgemal palgal on kõrgemad maksud , mis palgavahet veelgi vähendavad . </s> 
</p>
<p>
 <s> <hi rend="bold"> Oma särk ihule ligidal </hi> </s> 
</p>
<p>
 <s> Eestis on aga nii , et parlamendisaadik , kelleks võib vabalt olla ka kõrghariduseta inimene , saab rohkem palka kui ülikooli professor . </s>
<s> See ei ole ei õige ega õiglane . </s> 
</p>
<p>
 <s> Kõrgete palkade ja pensionide kriitikale vastates laiutavad praegused riigikogulased käsi : " Seadus võeti vastu 1992. aastal Illar Hallaste ja Lehte Hainsalu eestvedamisel . </s>
<s> Küllap oli neil mingi eeskuju . " </s> 
</p>
<p>
 <s> Paraku on viide eeskujule vale . </s>
<s> Mitte kusagil ei ole parlamendiliikme palk seotud keskmise palgaga , rääkimata selle neljakordsest määrast . </s> 
</p>
<p>
 <s> Oma särk on ihule lähemal ja sellise suhtumise ilmekaimaks näiteks on parlamendipensioni lugu . </s>
<s> Täispensioni hakati andma juba kaheaastase staaži järgi , ja seda sellepärast , et seaduse vastuvõtjate endi staaž oli selleks hetkeks täpselt nii pikk . </s> 
</p>
<p>
 <s> Aga ärgem ajagem kõike Hallaste ja Hainsalu kaela . </s>
<s> Seadus võeti vastu peaaegu ühehäälselt . </s>
<s> Väheste vastuhääletajate hulgas oli tuntumatest parlamendiliikmetest näiteks Liia Hänni . </s> 
</p>
<p>
 <s> Pealegi oleks möödunud kümne aasta jooksul olnud piisavalt aega seda ümber teha . </s>
<s> 1999 muudeti pärast tohutut rahva survet pensioniseadust nii , et täispensioni hakati andma üheksa-aastase staaži järgi , 40% pensioni kolmeaastase staaži järgi . </s> 
</p>
<p>
 <s> Kolmikliidu valitsemise ajal õnnestus alles teab mitmendal katsel võtta vastu Eiki Nestori muudatusettepanek maksustada 5000kroonised ja suuremad eripensionid . </s> 
</p>
<p>
 <s> Karta on , et praegune Riigikogu ei suuda heaks kiita ühtki radikaalset ettepanekut iseenda ja tulevaste riigikogulaste sissetulekute vähendamiseks . </s> 
</p>
<p>
 <s> Peaminister Siim Kallas on seda nimetanud koguni populismiks . </s>
<s> Taas toimib lihtne psüühiline tõrge : iseenda hüvede vähendamine läheb vastuollu enesealalhoiu instinktiga . </s>
<s> Kahjuks kuritarvitab parlament edasi oma rahva rahakotti . </s> 
</p>
<p>
 <s> On päevselge , et väljapääs sellest tobedast olukorrast saab olla vaid üks : Riigikogult tuleb võtta õigus iseendale palka ja muid hüvesid määrata . </s> 
</p>
<p>
 <s> Selle asemel tuleb moodustada kutseliitude ja tööandjate esindajatest rahva- või palgakogu , mis näiteks iga kahe aasta järel määrab kindlaks riigikogulase töö tasustamise korra ja samas kontrollib maksumaksja raha kasutamist . </s> 
</p>
<p>
 <s> <hi rend="bold"> Keskmise küljest lahti </hi> </s> 
</p>
<p>
 <s> Minu meelest peaks moodustatav palgakogu lähtuma kolmest põhiteesist . </s> 
</p>
<p>
 <s> Esiteks : parlamendiliikme palk ja sellest tulenev pension on vaja lahti haakida Eesti keskmisest palgast ( mida pealegi arvestatakse valesti ja mis on seetõttu tegelikust suurem ) . </s> 
</p>
<p>
 <s> On sügavalt ebaõiglane , kui valdav enamik palgatöötajatest võitleb , hambad risti , mõnekümnekroonise palgatõusu eest , aga ühele grupile - rahva teenritele - langevad sülle sajad ja lõpuks tuhanded kroonid . </s> 
</p>
<p>
 <s> Teiseks : väljastpoolt Tallinna linna valitud ja Tallinnast väljas elavad Riigikogu liikmed peavad saama sõidu- ja korterikompensatsiooni . </s>
<s> Vastasel juhul muutub tervet Eestit käsitlevate küsimuste üle otsustamine senisest veelgi Tallinna-kesksemaks . </s> 
</p>
<p>
 <s> Kolmandaks : kõiki hüvitamisele minevaid kulusid tuleb tõestada vastava kuludokumendi abil . </s> 
</p>
<p>
 <s> Kui lugeja toetab sellist palgareformi , siis rahvaalgatuse käimalükkamiseks otsin kaasamõtlejaid . </s>
<s> Palun andke endast märku e-kirjaga aadressil : krista.piirimae@hot.ee </s> 
</p>
<p>
 <s> <hi rend="italic"> Autor on Mõõdukate liige </hi> </s> 
</p>
<p>
 <s> <hi rend="italic"> Samal teemal : <gap rend="viited"/> , ML , 14. november </hi> </s> 
</p>
</div0>