Kuuendat aastat peetava Pimedate Ööde Filmifestivali ( PÖFF ) juhatab kolmandat korda sisse tudengifilmide festival , seekord 23.-29. novembrini Kinomajas . Selle üle on põhjust rõõmustada Tallinna Pedagoogikaülikooli filmitudengeil eesotsas nende juhi Rein Maraniga . Kahe viimase aasta laste- ja noortefilme näidatakse sel aastal 23.-30. novembrini Nukuteatris . Ka animafilmid on kohal - nagu eelmisel kolmel aastalgi . Teatavasti langes vähemalt möödunud aastal PÖFFiga samale ajale Euroopa Filmiakadeemia auhindade kätteandmine . Nagu mullu , on ka seekord festivali kavas mitmed Euroopa Filmiakadeemia auhindadele kandideerivad tööd ; viis neist taotlevad koguni parima filmi nimetust . Festivalil on palju Vene filme ning sellega seoses ka rohkelt külalisi Venemaalt . Külalisi on tulemas veel Norrast , Soomest , Poolast , Moldovast , Rootsist , Islandilt , Saksamaalt . Üldse on festivali põhiprogrammis 117 filmi . Tallinlased näevad festivalifilme Sakala Keskuses , Kinomajas , Sõpruses ja Kosmoses ning Nukuteatris , tartlased kinos Illusioon ja Sadamateatris , viljandlased draamateatris Ugala . Seni on PÖFF olnud suuresti noore publiku mängumaa . Piletihinnad on madalamad kui muidu kinodes , 25-60 krooni ( vaid ööseanssidel Sõpruses 75 kr ) .