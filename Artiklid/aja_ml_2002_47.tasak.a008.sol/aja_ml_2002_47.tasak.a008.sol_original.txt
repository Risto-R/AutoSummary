<div0><head> Mais paisutab Saaremaal piimatoodangut </head>
<p>
 <s> <hi rend="italic"> 20.11.2002 <bibl> <author> Merike Pitk </author> </bibl> </hi> </s> 
</p>
<p>
 <s> Saaremaa Liha- ja Piimaühistu ostab maakonna piimatootjatele Kesko Agro Eesti ASi kaudu Ukrainast ja mujalt söödamaisi , et parandada lehmade piimaandi . </s> 
</p>
<p>
 <s> Muhumaa taluniku Jaan Kesküla sõnul on tänu kõrge energiasisaldusega maisi söötmisele päevane väljalüps lehma kohta suurenenud umbes kaks kilo . </s> 
</p>
<p>
 <s> Esimene maisikoorem saabus Saaremaale paar nädalat tagasi . </s>
<s> Kokku on ostnud ühistu ligi 600 t maisi . </s> 
</p>
<p>
 <s> Varasematel aastatel on suuremad tootjad püüdnud ise maisi osta , kuid väikeste koguste tõttu on hind kõrgem olnud . </s> 
</p>
<p>
 <s> Kõljala põllumajandusosaühingus ( POÜ ) söödetakse lehmadele maisi juba kolmandat talve . </s>
<s> Osaühingu esimehe Tõnu Posti sõnul ei ole mais imerohi , mis kohe toodangut tõstma hakkab , ka muu sööt peab olema tasakaalus . </s> 
</p>
<p>
 <s> " Tänapäeval saab lehm õigesti toodetud söödast proteiini küll kätte , kuid lehmadel kipub tekkima energiapuudus . </s>
<s> Maisi ongi vaja söödaratsiooni lisada energia andmiseks , " selgitas Post . </s> 
</p>
<p>
 <s> Möödunud aastal kasvatas Kõljala POÜ ka ise maisi ja tegi sellest silo , kuid vihmase suve tõttu jäi kuivaine sisaldus maisisilos tagasihoidlikuks . </s> 
</p>
<p>
 <s> Nagu enamik saare talunikke ja väiksemaid suurtootjaid , kasutab ka Kärla POÜ lehmasöödas esmakordselt maisi . </s>
<s> " Alati on nappinud raha , et suurt koormat osta , " tunnistas juhatuse esimees Ülar Tänak . </s> 
</p>
<p>
 <s> Nüüd võttis Kärla POÜ esialgu kümme tonni , talunik Jaan Kesküla ühe tonni maisi . </s> 
</p>
<p>
 <s> Põllumeeste meelest on meeldiv seegi , et raha ei pea kohe välja käima , vaid see arvestatakse tasaarvelduse korras piimarahast maha . </s> 
</p>
<p>
 <s> Saaremaa Liha- ja Piimaühistu juhi Paul Alase sõnul tahetakse Saaremaale maisi edaspidigi tuua , probleem on ainult suurte koguste ladustamises . </s> 
</p>
</div0>